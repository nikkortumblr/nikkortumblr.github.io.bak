---
layout: post
title: ''
date: '2009-02-17T14:39:00+00:00'
tags: []
tumblr_url: http://nikkor.tumblr.com/post/79140316/cosi-ella-interrompe-lamore-nel-casinetto-e
---
<p>"Così ella interrompe l&#8217;amore nel casinetto, e ricomincia a passeggiare nel parco in compagnia del cavaliere; si siede sulla panchina in mezzo al prato, riprende la conversazione e lo conduce poi in un boudoir segreto, situato accanto al suo appartamento, che il marito aveva fatto trasformare, prima del matrimonio, in un tempio incantato dell&#8217;amore. Giunto sulla soglia, il cavaliere rimane stupefatto: gli specchi che ricoprono interamente le pareti moltiplicano la loro immagine in modo tale da dare l&#8217;illusione che un infinito numero di coppie si amino attorno a loro. Ma non è li che fanno l&#8217;amore: quasi volesse impedire una troppo possente esplosione dei sensi e prolungare quanto più possibile il tempo dell&#8217;eccitazione, Madame de T. conduce il cavaliere in una stanza attigua, una sorta di grotta immersa nell&#8217;oscurità e in cui è ammucchiata una profusione di cuscini; è solo qui che faranno l&#8217;amore, a lungo e lentamente, fino all&#8217;alba.</p>
<p>Rallentando la corsa della loro notte, dividendola in parti distinte e separate fra loro, Madame de T. è riuscita a trasformare il breve arco di tempo a loro concesso in una meravigliosa architettura, in una forma. Dar forma a una durata è l&#8217;esigenza della bellezza, ma è anche quella della memoria. Ciò che è informe è inafferrabile, non memorizzabile. Concepire l&#8217;incontro come una forma è stato per loro tanto più prezioso perché quella notte era destinata a rimanere senza domani e non avrebbe potuto ripetersi che nel ricordo.</p>
<p>C&#8217;è un legame segreto fra lentezza e memoria, fra velocità e oblio. Prendiamo una situazione delle più banali: un uomo cammina per la strada. A un tratto cerca di ricordare qualcosa, che però gli sfugge. Allora, istintivamente, rallenta il passo. Chi invece vuole dimenticare un evento penoso appena vissuto accelera inconsapevolmente la sua andatura, come per allontanarsi da qualcosa che sente ancora troppo vicino a sé nel tempo.</p>
<p>Nella matematica esistenziale questa esperienza assume la forma di due equazioni elementari: il grado di lentezza è direttamente proporzionale all&#8217;intensità della memoria; il grado di velocità è direttamente proporzionale all&#8217;intensità dell&#8217;oblio.&#8221;</p>
<p><a href="http://tecalibri.altervista.org/K/KUNDERA_lentezza.htm">(Milan Kundera: La lentezza)</a></p>
